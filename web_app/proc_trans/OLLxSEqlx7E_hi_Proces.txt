नमस्कार, मैं हूं निधि। जैसे-जैसे मई का
महीना अपने चरम पर पहुंच रहा है, देश के
अलग-अलग हिस्सों में मौसम के रंग भी तेजी
से बदलते नजर आ रहे हैं। एक ओर जहां
दक्षिण भारत मॉनसून की पहली फुहारों से
भीग रहा है, वहीं उत्तर भारत अब भी भीषण
गर्मी की चपेट में है। दिल्ली एनसीआर में
भी मौसम अजीब रंग दिखा रहा है। बीते चार
दिनों से गर्मी, आंधी और बारिश तीनों एक
साथ देखने को मिल रही हैं। लगातार चौथे
दिन शनिवार को यहां तापमान 40° से ऊपर बना
रहा। वहीं इस सीजन की दूसरी सबसे तेज आंधी
आई। इस बीच मौसम विभाग ने ताजा अपडेट जारी
किया। भारतीय मौसम विभाग ने 18 मई को
दिल्ली में तूफानी मौसम का येलो अलर्ट
जारी किया है। हल्की बारिश, गरज के साथ
छींटे, धूल भरी आंधी और तेज हवाएं आने की
संभावना है। हालांकि यह मौसम कुछ राहत
जरूर देगा। लेकिन इसके साथ ही तापमान और
नमी की वजह से मौसम थोड़ा असहज बना रहेगा।
आईएमडी के मुताबिक अगले हफ्ते यानी 19 मई
से 25 मई तक दिल्ली में लगातार बारिश और
तूफान की संभावना बनी रहेगी। वहीं यूपी,
बिहार, राजस्थान, मध्य प्रदेश समेत पूरे
उत्तर भारत में पारा तेजी से बढ़ रहा है।
ऐसे में आइए जानते हैं आने वाले दिनों में
बाकी राज्यों में मौसम का मिजाज कैसा
रहेगा। उत्तर प्रदेश में भी मौसम में
बदलाव की संभावना है। मौसम विभाग के
अनुसार राज्य के कुछ हिस्सों में हल्की
बारिश और बौछारें पड़ सकती हैं। जबकि कुछ
स्थानों पर तेज धूप और गर्म हवाओं का असर
देखने को मिलेगा। पूर्वी यूपी में गरज चमक
और 40 से 50 कि.मी. प्रति घंटे की रफ्तार
से तेज हवाएं चलने की संभावना है। वहीं
पश्चिमी यूपी में मौसम साफ रहने की उम्मीद
है। लेकिन दोनों हिस्सों में कुछ इलाकों
में लू का अलर्ट भी जारी किया गया है। तो
वहीं राजस्थान के पश्चिमी इलाकों में लू
चलने के साथ आंधी तूफान की संभावना जाहिर
गई है। जबकि पूर्वी हिस्सों में हल्की
बारिश की आशंका जाहिर की गई है। झारखंड और
बिहार में भी अगले 24 घंटे में हल्की
बारिश के संकेत मिले हैं। जिससे इन इलाकों
में भीषण गर्मी से राहत मिल सकती है। मध्य
प्रदेश के कुछ जिलों में भी गरज चमक के
साथ बारिश की संभावना है। खासकर पूर्वी और
मध्य भागों में तेज हवाएं और बौछारें
पड़ने की आशंका है। पर्वतीय राज्यों की
बात करें तो हिमाचल प्रदेश, उत्तराखंड और
जम्मू कश्मीर में भी बारिश के आसार हैं।
इन इलाकों में मौसम ठंडा रहने की संभावना
है जिससे स्थानीय निवासियों और पर्यटकों
को राहत मिल सकती है। पर्वतीय क्षेत्रों
में हल्की से मध्यम बारिश के साथ तेज
हवाओं के चलने की संभावना जताई गई है।
मानसून की बात करें तो दक्षिण पश्चिम
मानसून, दक्षिण अरब सागर, मालदीव और
कोमोरिन क्षेत्र, दक्षिण बंगाल की खाड़ी,
अंडमान द्वीप समूह और अंडमान सागर के शेष
भागों तथा पूर्व मध्य बंगाल की खाड़ी के
कुछ भागों पर आगे बढ़ा है। मौसम के
मुताबिक अगले तीन-चार दिनों के दौरान
दक्षिण अरब सागर, मालदीव और कोमोरिन
क्षेत्र, दक्षिण बंगाल की खाड़ी, मध्य
बंगाल की खाड़ी तथा उत्तर पूर्व बंगाल की
खाड़ी के कुछ भागों पर दक्षिण पश्चिम
मानसून के आगे बढ़ने के लिए सही स्थिति
है।
[संगीत]
